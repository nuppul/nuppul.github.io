---
date: 2019-07-22T22:44:38Z
title: Tulevaisuussuunnitelma
author: Nuppu Lehto
hero_image: "/content/images/nuppu6.jpg"

---
Koko maailma ja sen mukana myös tapahtuma-ala on vuoden 2020 lopulla erityisen epämääräisessä ja haastavassa tilassa. Ilmastokriisi ja pandemia laittavat niin maapallon kuin ihmiskunnan koville. On monella tapaa suurten muutoksen aika ja tulevaisuutta on vaikea hahmottaa. Monet suuret muutokset tulevat esille vasta koko maailmaa koskettavien tapahtumien kehittyessä. Moni muutos on kuitenkin jo selkeästi havaittavissa. Pandemia on muuttanut tapojamme työskennellä, viettää vapaa-aikaa, harrastaa ja elää - teknologia sulautuu kaikkeen mitä teemme. Ja kaikki tämä on osa alaamme. Miten vastaamme pandemiaan ja siihen liittyviin rajoituksiin, teknologian kehityksen tuomiin muutoksiin, ilmastonmuutokseen, talouden muutoksiin ja jäteongelmaan?

26.11.2025

Kello lähentelee aamu seitsemää. Keitän tavalliseen tapaan aamuteetä kotonani rauhallisella alueella Kööpenhaminan länsilaidalla. Käännän radiota kovemmalle saadakseni päivittäisen annokseni uutisia Suomesta Vikin ja Köpin toimittamana. Viki on jo neljäkymmentävuotias.

Vuosia riivannut globaali pandemia osoitti etänä työskentelyn olevan mahdollista ja jopa kannattavaa. Päätin siis toteuttaa haaveeni asua osittain ulkomailla. Työskentelen Suomalaisessa tapahtumatuotannon yrityksessä, joka keskittyy pääsääntöisesti uudenlaisen Pohjoismaissa kesäisin kiertävän pienfestivaalin tuotantoon. Olen yksi tämän festivaalin logistiikka- ja aluevastaavista, jolloin läsnäoloa päätoimistollamme Suomessa minulta vaaditaan lähinnä kesäisin - festivaalien aikana toki siellä sun täällä. Kööpenhaminassa olen viihtynyt hyvin jo vuoden muutaman muun festivaalin parissa työskentelevän kanssa. Tuskinpa tänne kuitenkaan jään.

Hiljennän radion tiimini videopalaverin alkaessa kahdeksalta, yhdeksältä Suomen aikaa. Tapaamme Zoomin kaltaisella alustalla joka maanantai ja perjantai pysyäksemme töistä kärryillä ja aikataulussa. Käymme rutiininomaisesti läpi viikon etenemisen ja toivotamme toisillemme iloisesti erinomaiset viikonloput. Eräs kollegoistani kehottaa minua nauttimaan tulevasta illan keikasta. Ja minähän aion nauttia. Lähes keikattomien koronavuosien jälkeen mikä tahansa konsertti on tuntunut euforiselta.

![](/content/images/igor-son-FV_PxCqgtwc-unsplash.jpg)

Työpäivä on perjantaisin normaalia lyhyempi, noin neljä tuntia, ja kuluu nopeasti aluesuunnittelun parissa. Työskentelen yksin kotoa käsin, mutta jaan suunnittelualustan työparini kanssa. Alueen ja logistiikan suunnittelu on helpottunut merkittävästi uusien virtuaalisten työtilojen ja luovien työkalujen kehittymisen myötä.

Nautin siitä, ettei minua ole sidottu yhteen paikkaan työni mukaan. Työtehtävätkin tuntuvat aina erilaisilta, kun töitä pystyy tehdä erilaisista paikoista, hieman eri näkökulmasta.
