---
date: 2019-07-22T22:44:38Z
title: Blogi
author: Nuppu Lehto
hero_image: "/content/images/nuppu5.jpg"

---
Blogiteksti ammattilaistapahtumasta:
Sitran Megatrendien 2023 julkistustilaisuus

Osallistuin 12.1.2023 Sitran Megatrendien 2023 julkistustilaisuuteen, jossa suomalaiset eri alojen ammattilaiset ja opiskelijat kokoontuvat kuulemaan ja keskustelemaan tulevaisuuden näkymistä. Koska megatrendit käsittelevät Suomen ja maailman nykytilannetta ja tulevaisuutta yleisellä tasolla, myös kulttuurituottaja pystyy – ja kulttuurituottajan on myös tärkeää – soveltaa megatrendejä ja megatrendityökaluja työssään. Megatrendejä käsitellään usein kulttuurituottajan opinnoissa esimerkiksi erilaisissa harjoituksissa. 

Tulevaisuuden yhteiselle tulkinnalle, pohdinnalle ja tarkastelulle todellakin on kysyntää – Sitran megatrendien julkistamistilaisuudessa paikalla oli noin 4000 katsojaa ja tilaisuus pyöri myös 1400:ssa kisakatsomossa ympäri Suomen. Tilaisuuden kisakatsomoissa oli mukana kaikenlaisia ryhmiä opiskelijoista suuryritysten johtoportaisiin. Tallenne tulee Sitran sivuille myös jälkikäteen katsottavaksi. 

Megatrendien tarkoitus on tarjota kokonaiskuva tulevaisuuden kehityssuunnista, jotka kuvaavat muutoksen laajoja kaaria ja tuovat esiin ympärillämme tällä hetkellä korostuvia ilmiöitä. Megatrendien kautta voi ymmärtää tässä hetkessä tapahtuvia muutoksia ja pohtia, millaista tulevaisuutta haluamme itse olla rakentamassa. Tulevaisuus usein yhtä aikaa innostaa ja pelottaa, mikä on ainoastaan positiivista tunteiden ollessa toiminnan tärkeimpiä polttoaineita. 

Megatrendejä listatessa maailman ja Suomen nykytilannetta tarkasteltiin viiden eri teeman kautta; luonto, ihminen, valta, teknologia ja talous. Seuraavaksi käsittelen lyhyesti kahta ensimmäistä vuoden 2023 Megatrendiä kulttuurituottajalle olennaisista näkökulmista.

Sitran megatrendit 2023

1. Luonnon kantokyky murenee
Sitran mukaan merkittävimpiä ongelmia ensimmäisen megatrendin kohdalla ovat vaikutusmahdollisuuksien vähättely ja ratkaisujen hankaluusharha. Omalla toiminnallaan kulttuurituottaja ja erityisesti suuret kulttuuriorganisaatiot pystyvät vaikuttamaan ehkäisevästi egolokiseen kestävyyskriisiin. Erityisesti tapahtuma- ja festivaalijärjestäjillä sekä kulttuurialan päättäjillä ja organisaatioilla on valtavasti valtaa vaikuttaa niin kohderyhmiensä valintoihin ja kulutukseen kuin toiminnan kuormittavuuteen ympäristölle.

2. Hyvinvoinnin haasteet kasvavat
Mielenterveysongelmat ovat lisääntyneet ja lisääntyvät etenkin nuorilla. Erittäin tärkeää tulevaisuusnäkymien parantamiseksi on ennaltaehkäisevä toiminta, jolla pyritään vaikuttamaan yksilöiden ja yhteisöjen kokonaisvaltaiseen hyvinvointiin. Kulttuurituotannon ammattilaisina meillä on mielestäni velvollisuus luoda yhteisöllisyyttä, hyvinvointia ja turvallisuutta tukevia tapahtumia ja tiloja. Hyvinvointi nähdään tulevaisuudessa yhä vahvemmin investointina, joten hyvinvointia tukevien konseptien suosio tulee kasvamaan ja näiden rakentaminen on kulttuurituottajalle entistä kannattavampaa. Tämä ei koske ainoastaan suoraan hyvinvointia painottavia konsepteja, vaan myös luontaisesti hyvinvointia kohentavia tapahtumia, kuten elämyksellistä konserttia jossa voi kokea yhteisöllisyyttä, iloa ja turvallisuuden tunteita. Laajalti katsottuna myös ihmisen ja luonnon hyvinvointi ovat suhteessa toisiinsa, jolloin luontoa, ihmistä ja hyvinvointia yhdistävät konseptit olisivat tulevaisuuden kannalta merkityksellisiä. 

Megatrendit ovat realistinen kuva menneisyyden ja nykyhetken vaikutuksesta tulevaisuuteen, jossa tällä hetkellä positiivisistä pilkahduksista huolimatta huoli synkästä suunnasta ottaa vallan. Suunnan muuttamiseksi tarvitaan keskustelua tulevaisuudesta. On kyettävä katsomaan kauas, mutta toimimaan tässä ja nyt. Ensisijaista on siis se, mitä Megatrendeistä saaduilla tiedoilla lähtee heti tekemään. Monilla meistä on tarve auttaa, tehdä hyvää ja saada aikaan muutosta, mutta valitettavan usein vähättelemme vaikutusmahdollisuuksiamme. Kulttuurituottajan yksi tärkeimmistä ominaisuuksista on ratkaisukeskeisyys, ja sitä tarvitaan nyt. 


![](/content/images/fill1.jpg)